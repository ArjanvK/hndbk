---
title: Hoe continue verbeteren?
date: 2015-12-17 14:02:00 +01:00
position: 5
---

De stappen en onderdelen die staan beschreven in dit handboek dragen bij aan het onderhouden en vergroten van Kunst 2.0. Het is een continu doorlopend proces van optimalisatie. We leren de doelgroepen steeds beter kennen, krijgen steeds meer inzicht in hun wensen en behoeften en weten ook steeds beter hoe we hier op in moeten spelen. De mate van personificatie wordt steeds hoger.

Continue online optimalisatie 
Continuous incremental improvement – ook wel continue online optimalisatie – is het structureel optimaliseren van een online platform. Conversie optimalisatie is niet iets dat je één keer uitvoert om daarna achterover te gaan leunen. Het is belangrijk om een goede basis website neer te zetten. Van daaruit kun je beginnen met optimaliseren en de kunst is om dit vervolgens ook te blijven doen. Continue online optimalisatie moet een onderdeel worden van de werkcultuur.

Bij het optimaliseren moet de essentie in gedachten worden gehouden:

* Hoe waardevol zijn mijn site en online communicatie voor de bezoekers die ik wens te bereiken en te ontvangen?

* Welke cross-channel marketingmix zorgt voor de beste en meest efficiënte traffic?

* Wat gebeurt er met die bezoekers zodra ze op de website belanden?
  Het is belangrijk om niet lukraak optimalisatietools in te zetten, omdat dit geen doel op zich is. “Random and ad hoc test ideas, lead to random conversion rate lifts”. Zorg voor een duidelijk meetplan. Hierin staan de doelen die je (online) nastreeft, op welke termijn en hoe deze worden gemeten. Welke tools zet je daarvoor in en hoe ziet het daadwerkelijk optimaliseren eruit (Rentier, 2014)?

Door meer aandacht en middelen te besteden aan het verhogen van de resultaten door een continue inspanning van analyse en verbetering van de conversie kan een hoop winst worden behaald. Denk hierbij aan het optimaliseren van content, de media mix, landingspagina’s en call-to-actions.

De veelheid aan databronnen zorgt er voor dat er al snel geen focus meer is. Door deze hoeveelheid aan tools en methodieken en zonder de nodige focus, ligt het gevaar van kortetermijnoptimalisatie op de loer. Het verhogen van het conversiepercentage lijkt misschien het hoogste goed, maar uiteindelijk is het belangrijkste doel: het blij en tevreden maken van de eindgebruiker en daardoor een stijging in de conversie en omzet te realiseren. Het is daarom goed om duidelijke keuzes te maken in databronnen, tools en methodieken (Rentier, 2014).